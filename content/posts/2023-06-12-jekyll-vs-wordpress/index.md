---
title: Jekyll ต่างจาก WordPress ยังไง น่าใช้ไหม
slug: jekyll-vs-wordpress
date: 2023-06-12 22:47:00 +0700
lastmod: 2024-08-26 20:14:00 +0700
description: Jekyll มีไว้สร้างเว็บ ซึ่งก็เหมือน WordPress
  ที่มีไว้สร้างเว็บเหมือนกัน แล้วซอฟต์แวร์ 2 ตัวนี้แตกต่างกันยังไงนะ
categories: technology
tags:
  - jekyll
  - wordpress
image: images/cover.jpg
---
Jekyll เป็น static site generator (SSG) ที่เขียนขึ้นมาด้วยภาษา Ruby มีไว้สร้างเว็บ ซึ่งก็เหมือน WordPress ที่มีไว้สร้างเว็บเหมือนกัน แล้วซอฟต์แวร์ 2 ตัวนี้แตกต่างกันยังไงนะ

จากที่เคยดูแล WordPress ที่ทำงาน แล้วกลับมาใช้ Jekyll ทำเว็บส่วนตัว ผมคิดว่ามีข้อแตกต่างหลัก ๆ ที่เอามาเปรียบเทียบได้ดังนี้ครับ

## หลักการทำงาน

สำหรับ WordPress เราจะเอาเขาไปติดตั้งในที่ที่มี web server, PHP, และ MySQL (อยู่เครื่องแม่ข่ายเดียวกันหรือแยกเครื่องกันก็ได้) ตั้งค่านิดหน่อย แล้วก็เริ่มเขียนบทความได้เลย WordPress จะเอาบทความไปเก็บไว้ในฐานข้อมูล MySQL ให้ พอมีคนเข้ามาอ่านบทความ WordPress ก็จะไปอ่านข้อมูลจากฐานข้อมูลมาแสดง (ยกเว้นว่ามีการตั้งค่าให้ใช้แคช ซึ่งจะไม่พูดถึงในบทความนี้)

ในส่วนของ Jekyll เราจะเขียนบทความหรือหน้าเว็บโดยสร้างไฟล์ที่เขียนด้วยภาษา Markdown เสร็จแล้วค่อยสั่งให้ Jekyll แปลงไฟล์เหล่านั้นให้เป็นหน้าเว็บ พอแปลงเสร็จเราก็จะเอาหน้าเว็บไปวางไว้บน web server (สังเกตว่าเครื่องแม่ข่ายไม่จำเป็นต้องมี PHP และ MySQL เหมือน WordPress)

## การใช้งาน

ถ้าใครเคยใช้ WordPress มาก่อนน่าจะพอนึกออกขั้นตอนออกอยู่ใช่ไหมครับ เวลาอยากจะเขียนบทความก็ เข้าสู่ระบบ กดเครื่องหมายบวก พิมพ์บทความ เลือกหมวดหมู่ แล้วกดเผยแพร่ ก็เป็นอันสิ้นสุดแล้ว

กลับมาที่ Jekyll ... เอาตรง ๆ เลย ผมว่าใช้งานยากอยู่นะครับ แต่สำหรับคนที่ ถนัด command line, ชอบใช้ Markdown, ชื่นชอบ Git, และมีความสุขกับการแก้ไขปัญหา อาจจะรู้สึกว่าง่ายก็ได้ แต่ผมใช้มาซักพักแล้วก็ยังรู้สึกว่ายากอยู่ดี ลองนึกภาพตามนะครับ

1. เวลาจะเพิ่มบทความใหม่ ต้องสร้างไฟล์ Markdown ในโฟลเดอร์ `_posts` โดยตั้งชื่อไฟล์ในรูปแบบ `ปปปป-ดด-วว-slug.md` หากต้องการระบุ ชื่อเรื่อง หมวดหมู่ แท็ก และ/หรือ รูปประจำเรื่อง ต้องไปเขียนใส่ในสิ่งที่เรียกว่า [front matter](https://jekyllrb.com/docs/front-matter/) ที่ด้านบทสุดของไฟล์
2. พอเขียนบทความเสร็จแล้วจะเผยแพร่ ต้องใช้คำสั่ง `jekyll build` เพื่อสร้างเว็บ โดยเว็บจะถูกสร้างขึ้นในโฟลเดอร์ `_site` สำหรับให้เราอัปโหลดขึ้นไปวางบน web server หรือถ้าใช้ [GitHub Pages](https://pages.github.com/) ก็จะง่ายกว่านั้นหน่อย คือเปิดเว็บ/แอป GitHub แล้วสร้างไฟล์ขึ้นมาได้เลย พอเรากด commit ปุ๊บ GitHub Pages ก็จะทำที่เหลือต่อให้เราเองโดยอัตโนมัติ
3. หากจะแทรกรูปในบทความ ก่อนอื่นต้องนำไฟล์รูปไปวางในโฟลเดอร์ `assets/img` จากนั้นจึงคัดลอกที่อยู่ไฟล์ไปวางในตำแหน่งที่จะเราแทรกรูป โดยใช้รูปแบบ Markdown ดังนี้ `![คำอธิบายรูป](/assets/img/path/to/your/image.jpg)`

ส่วนตัวแล้วคิดว่า Jekyll น่าจะเหมาะกับโปรแกรมเมอร์หรือคนที่พอจะเคยเขียนโค้ดมาบ้างครับ

## การปรับแต่งรูปลักษณ์

ใน WordPress เราสามารถปรับแต่งรูปลักษณ์ได้โดยการเปลี่ยนธีม ซึ่งกดดาวน์โหลดติดตั้งจาก WordPress ได้เลย มีให้เลือกหลายพันธีม ส่วน Jekyll จะมีวิธีติดตั้งธีมหลัก ๆ อยู่ประมาณ 3 วิธี ขึ้นอยู่กับธีมที่เราจะใช้ ดังนี้

1. ติดตั้ง [gem](https://sundryanything.blogspot.com/2014/03/ruby-gem.html) ของปลั๊กอินที่จะใช้ แล้วไประบุ `theme: <ชื่อธีม>` ในไฟล์ `_config.yml` (ถ้าใช้ GitHub Pages จะติดตั้ง gem เพิ่มไม่ได้ แต่จะมีธีมให้เลือกใช้อยู่จำนวนนึง อย่างตอนที่เขียนบทความนี้ก็มี 13 ธีม ดูได้จากหน้า [Supported themes](https://pages.github.com/themes/))
2. ติดตั้งปลั๊กอิน [jekyll-remote-theme](https://github.com/benbalter/jekyll-remote-theme) (ถ้าใช้ GitHub Pages จะมีให้อยู่แล้ว) แล้วไประบุ `remote_theme: <ชื่อธีม>` ในไฟล์ `_config.yml`
3. fork repository ธีมนั้นมาเป็นของเรา

## การปรับแต่งเชิงลึก

ปรับแต่งเชิงลึกในที่นี้หมายถึงการแก้ไขโค้ดของโปรแกรมนะครับ

ถ้าใช้ WordPress โดยทั่วไปแล้วมักจะไม่ต้องมานั่งปรับแต่งเชิงลึก เพราะว่าคุณสมบัติค่อนข้างครบถ้วนอยู่แล้ว และถ้าต้องการคุณสมบัติเพิ่มเติมที่ไม่มีใน WordPress เช่น ฟอร์มติดต่อ เว็บบอร์ด ระบบร้านค้า ฯลฯ ก็สามารถเลือกติดตั้งปลั๊กอินจากหน้าของผู้ดูแลเว็บไซต์ได้เลย แต่ถ้าต้องปรับแต่งเชิงลึกจริง ๆ วิธีมาตรฐานคือ การสร้างธีมลูก (ในกรณีที่เราต้องการแก้ไขธีม) หรือการสร้างปลั๊กอิน (ในกรณีที่เราต้องการเพิ่มหรือแก้ไขคุณสมบัติของ WordPress) ซึ่งอาจจะต้องทำความเข้าใจหลักการของ [WordPress Hooks](https://themevilles.com/wordpress-hooks/) และศึกษาฟังก์ชันต่าง ๆ ที่ WordPress มีมาให้เราใช้เพิ่มเติม

ส่วน Jekyll ถ้าเราพอจะมีความรู้เกี่ยวกับ HTML, CSS, และ JavaScript บ้างก็แทบจะเข้าไปแก้ตรง ๆ ได้เลย Jekyll จะใช้ภาษา template ที่ชื่อ [Liquid](https://shopify.github.io/liquid/) ซึ่งดูแล้วไม่ค่อยยากเลย (ถ้าเทียบกับการต้องไปศึกษากลไกของ WordPress)

## ค่าใช้จ่าย

สำหรับ WordPress จำเป็นต้องไปฝากกับผู้บริการ cloud ที่รองรับภาษา PHP และระบบจัดการฐานข้อมูล MySQL ซึ่งจากที่ลองหาดูคร่าว ๆ ที่ถูกที่สุดในขณะที่เขียนบทความนี้ก็คือ 350 บาทต่อปี ซึ่งจะมีเนื้อที่ให้เก็บข้อมูล 100 MB และรับ-ส่งข้อมูลได้เดือนละ 2 GB เหมาะกับเว็บที่มีเนื้อหาน้อย และคิดไว้แล้วว่าจะมีคนเข้าไม่เยอะ หรือถ้าใช้บน WordPress.com ก็จะมีหลายราคาให้เลือก ตั้งแต่ฟรีจนไปถึง 800,000 กว่าบาทต่อปี ซึ่งถ้าเลือกใช้แบบฟรีก็จะมีข้อจำกัดอยู่บ้าง เช่น ต้องแสดงโฆษณาบนหน้าเว็บ ผูกกับชื่อโดเมน (domain name) ไม่ได้ เลือกใช้ธีม/ปลั๊กอินได้อย่างจำกัด เป็นต้น

เรื่องค่าใช้จ่ายนี่เรียกได้ว่าเป็นจุดขายหลักของเว็บที่สร้างด้วย Jekyll เลยก็ว่าได้ ด้วยความที่เป็นแค่ static site ธรรมดา ก็เลยมีบริการฟรีค่อนข้างเยอะ เช่น

- [GitHub Pages](https://pages.github.com/)
- [Cloudflare Pages](https://pages.cloudflare.com/)
- [Netlify](https://www.netlify.com/)

หรือในอนาคต ถ้าเกิดว่าบริการข้างต้นไม่ฟรีอีกต่อไป เราก็สามารถรัน Jekyll บนคอมพิวเตอร์ของเราเพื่อสร้างเว็บ แล้วเอาไปฝากกับเว็บโฮสต์ static หรือบริการคลาวด์อย่าง Amazon S3 หรือ Google Cloud Storage ก็ได้ ยังไงค่าใช้จ่ายก็ถูกกว่าเว็บโฮสต์ที่ให้บริการ PHP และ MySQL แน่นอน

## สรุป

Jekyll เป็นเครื่องมือที่เอาไว้แปลงไฟล์ Markdown ให้เป็นหน้าเว็บ อาจจะต้องใช้ทักษะเกี่ยวกับ การใช้ command line, Markdown, และ Git ในระดับนึง ไม่เหมือน WordPress ที่คลิก ๆ พิมพ์บทความ แล้วก็ได้หน้าเว็บเลย แต่ก็มีข้อดีคือสามารถนำเว็บที่สร้างด้วย Jekyll ไปวางบนเครื่องแม่ข่ายที่มีเฉพาะ web server ได้ ไม่จำเป็นต้องมีภาษาสำหรับประมวลผลหรือฐานข้อมูล ทำให้มีค่าใช้จ่ายน้อยกว่า

สำหรับคนที่อยากลอง Jekyll สามารถไปอ่านบทความซีรีย์ [ทำ Blog ด้วย Jekyll](https://aimetpgm.github.io/blog/series#%E0%B8%97%E0%B8%B3-blog-%E0%B8%94%E0%B9%89%E0%B8%A7%E0%B8%A2-jekyll) ของคุณเอมได้เลยครับ เขียนไว้ละเอียดมาก อ่านสนุกด้วย
